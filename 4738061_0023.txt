„10-

propatulo est. Nam ut idem signum esse cognoscamus, non litterae
sufficiunt, sed ectypis et formarum imagine opus est, deinde quam
accuratissima descriptione et vasorum fictilium et materiae adhibitae,
qualem solus fere dedit H. Dressel in egregia dissertatione de
amphoris montis Testacei (Ann. inst. 1878 p. 20). Hanc igitur
partem quaestionis quae est de titulis impressis aliquo cum fructu
promovere non poterit nisi qui ipsas testas inspexerit et examina-
verit. Quod cum mihi nondum contigerit, missis his sigillis, quae
omnia praeterire nec volui nec licuit, quibusque tantum temporis
ac studii impenderam, iam transeam ad eam partem sane haud
minus difficilem, sed in qua fortasse operam non prorsus perdidisse
videbor, quae est de titulis pictis.

De titulis pictis,

Etiam titulos pictos in multis voluminibus Corporis et in aliis
scriptis dispersos, cum a nullo adhuc neque in unum collati neque
data opera pertractati sint, ante omnia colligendos et comparandos
esse apparet. Sed alia quoque ratione adductus eos accuratius
mihi examinandos esse putavi, cum ex eo potissimum genere in-
scriptionum quae qualesque merces amphoris conditae venerint,
cognoscamus multo magis quam ex signaculis impressis quae quo
pertineant plerumque incertum est. Nam si de mercibus satis con-
stat, eo facilius de commercio quoque unius cuiusque terrae iudi—
care poterimus.

Iis qui instrumentum domesticum ediderunt brevioribus tantum
adnotationibus titulos illustrare licuit. Quam bene autem vel ea re
imprimis Dresselius meritus sit, primo statim obtutu videbit, qui
Corporis vol. XV inspexerit. Qui si tamen plane se nescire fatetur,
quare non in omnibus amphoris quid conditum fuerit aut alia
eiusmodi titulis pictis indicentur, hoc quidem respiciendum est
etiam tesseras ac pittacia (cf. Morel apud. Daremb. Saglio s. v.
amphora) pro titulis fuisse; ita in cena Trimalchionis (34) Petronii
afferuntur ‘amphorae quarum in cervicibus pittacia erant affixa cum
titulo’. Pittacia autem perierunt, exstant ipsae amphorae duriores.
Neque vero semper necesse erat inscriptione omnia indicari, unde
veniret amphora, quid inesset, quis esset officinator, cum plerumque
magis quam nunc fit alius aliam mercem emeret venderetque mer-
cator, vinarius vinum, olearius oleum, salgamarius fructus conditos,
salsamentarius salsamenta, murarius muriam, liquaminarius liquamen.

